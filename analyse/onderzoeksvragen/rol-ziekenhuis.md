# Wat kan het ziekenhuis doen?

## Blijvend functieverlies voorkómen

Functieverlies kan in verschillende fasen ontstaan en de risicofactoren kunnen per oudere verschillen. Dat betekent dat zowel bij opname, tijdens het verblijf in het ziekenhuis en na ontslag interventies moeten worden ingezet. Naast patiëntgerichte interventies, die zich richten op de risicofactoren, zijn ook systeemgerichte interventies belangrijk; deze laatste interventies bestaan uit veranderingen in de organisatie van de zorg. \(Buurman en de Rooij, 2015\)

### Geriatrisch assessment

Een complete geriatrische analyse \(‘comprehensive geriatric assessment’,CGA\) is een systematische beoordeling op meerdere domeinen waarbij het functioneren van een oudere in kaart gebracht wordt. Met de CGA worden ook risicofactoren voor het ontstaan van functieverlies in kaart gebracht. Naast de ziekten wordt gekeken naar geriatrische problemen zoals cognitief functioneren \(delier, dementie, depressie\), somatische problemen \(vallen, ondervoeding, pijn, incontinentie\), functionele problemen \(activiteiten van het dagelijks leven, gehoor en visus\) en sociale problematiek \(mantelzorgbelasting, eenzaamheid\). Deze CGA kan gebruikt worden om tijdens en na ziekenhuisopname de modificeerbare risicofactoren van functieverlies te identificeren.

Het is niet efficiënt en effectief om deze geriatrische analyse bij alle ouderen uit te voeren. Er bestaan korte screeningsinstrumenten om die ouderen te selecteren die baat hebben bij een geriatrische analyse. Volgens hetaddendum bij de richtlijn ‘CGA’ hebben de ‘Identification of seniors at risk’ \(ISAR\) en de ‘ISAR-Hospitalized patients’ de beste psychometrischeeigenschappen. Deze screeningsinstrumenten kunnen in 3 min worden afgenomen. Bij ouderen met een geïdentificeerd verhoogd risico op functieverlies kan een CGA worden uitgevoerd. Het is nog niet bekend of deze werkwijze ook leidt tot minder functieverlies. \(Buurman en de Rooij, 2015\)

### Veiligheidsmanagementsysteem kwetsbare ouderen

Sinds 2008 is het veiligheidsmanagementsysteem \(VMS\) in de Nederlandse ziekenhuizen geïmplementeerd. De screening van kwetsbare ouderen is daar een belangrijk onderdeel van en heeft als doel vermijdbaar functieverlies te voorkómen. Patiënten van 70 jaar en ouder worden bij opname gescreend opde risico’s op delier, vallen, ondervoeding en fysieke beperkingen. Over de effecten van het totale programma zijn nog geen studies gepubliceerd. Uit een recent onderzoek met bijna 1700 ouderen die waren opgenomen in ziekenhuizen in de regio Leiden, blijkt dat de VMS-vragen in combinatie met leeftijd een voorspeller zijn voor de combinatie van functieverlies, verpleeghuisopname en/of sterfte.

### Geriatrische ziekenhuiszorg: op de afdeling en in consult

Het CGA is onderdeel van de geriatrische ziekenhuiszorg, die zowel geleverd wordt op afdelingen Geriatrie als door geriatrische consultatieteams. Het belangrijkste verschil tussen beiden is dat op een afdeling Geriatrie veel aandacht wordt besteed aan geriatrische zorg tijdens het verblijf in het ziekenhuis: vroegtijdige mobilisatie, voeding, oriëntatie, medicatie en stimuleren van de zelfstandigheid. Ouderen die verblijven op een afdeling Geriatrie, een afdeling Acute Opname voor ouderen of een ortho-geriatrische afdeling waar zorg voor de patiënt met een heupfractuur in samenwerking met de geriater wordt geleverd, hebben minder functieverlies bij ontslag uit het ziekenhuis dan ouderen op niet-gespecialiseerde afdelingen.

Consultatieteams verminderen sterfte tijdens opname, maar houden het functieverlies niet tegen. De meeste studies op dit gebied dateren van voor 2000 en zijn niet in Nederland uitgevoerd. Sinds 2000 is er veel aandacht geweest voor het verbeteren van de ziekenhuiszorg voor kwetsbare ouderen in Nederland, onder andere door de beschikbaarheid van geriatrieteams, door de ontwikkeling en implementatie van VMS voor kwetsbare ouderen en bij de Inspectie voor de Gezondheidszorg, die de zorg monitort aan de hand van prestatie-indicatoren. Het is aannemelijk dat dit bijdraagt aan betere uitkomsten van ziekenhuisopnames voor ouderen.

### Vroegtijdige mobilisatie tijdens ziekenhuisopname

Vroegtijdige mobilisatie vermindert de beperkingen in functioneren. Wanneer ouderen op de 2e opnamedag 12 min méér lopen dan op de 1e opnamedag, worden ze gemiddeld 2 dagen eerder ontslagen. Vroegtijdig mobiliseren, ook al zijn mensen nog heel ziek, levert daarom belangrijke gezondheidswinst op.

Een nieuwe ontwikkeling is het inzetten van games om ouderen te laten bewegen tijdens ziekenhuisopname. In Australië is een kleine proeftrial gedaan met de Wii-Fit; deze studie liet verbeteringen zien in het dagelijks functioneren.

### Het ‘Hospital elder life’-programma \(HELP\)

Het doel van het HELP-programma is het voorkómen van een delier bij patiënten van 70 jaar en ouder tijdens de ziekenhuisopname. HELP is in de VS ingevoerd in verscheidene ziekenhuizen en is effectief gebleken om delier en functieverlies te voorkomen.29,30 Het belangrijkste onderdeel van HELP is de inzet van vrijwilligers op de afdeling. Deze vrijwilligers worden geschoold en krijgen tijdens hun inzet op de afdeling begeleiding.

Ook in Nederland is het HELP-programma onderzocht. Er werden geen verschillen gevonden in de incidentie van delier en in het functieverlies bij ontslag en na 3 maanden bij acute opnames.9 De oorzaak kan liggen in de lage incidentie van delier bij aanvang van het onderzoek – 11% in de voormeting –, waardoor de ruimte voor verbetering lager was dan bij studies uit de VS. Verschillen in gezondheidszorgsysteem kunnen ook een rol spelen.

## Beter Bewegen in het AMC

Het AMC vindt het belangrijk dat u zoveel mogelijk actief bent tijdens uw opname. Het project Beter Bewegen wil het AMC een ‘beweegvriendelijk’ ziekenhuis maken en besteedt daarom op allerlei manieren aandacht aan activatie van patiënten. De afdeling Chirurgie, Neurologie en Interne Geneeskunde zijn de pioniers om het zo aantrekkelijker mogelijk voor u te maken om lichamelijk actief te zijn en te werken aan een sneller herstel.

Denkt u dat er niks te beleven is in het Amsterdam UMC locatie AMC? Ontdek dan deze leuke plekken en activiteiten door zelf of met uw bezoek op pad te gaan. \(AMC\)

### AMC-pleinen

Het AMC beschikt over het Voetenplein en het Verheijplein. Op beide pleinen zijn diverse winkel- en horecabedrijven gevestigd. U kunt beide pleinen gemakkelijk op de begane grond terugvinden. Het Voetenplein, het meest centrale plein in het AMC, dankt zijn opvallende naam aan de enorme foto’s van voeten die rondom die ruimte hangen. 

### Stilteruimte

Kom tot rust in het stilte centrum. Daarnaast wordt er elke eerste donderdag van de maand van 12:15 tot 12:45 een lunchconcert gehouden door studenten van het conservatorium van Amsterdam. Het Stiltecentrum bevindt zich op de begane grond tussen de Voetenplein en het Verheijplein.

### Kunstroute

Het gebouw ademt kunst. Wie door het AMC loopt, maakt ook een wandeling door de na-oorlogse Nederlandse kunstgeschiedenis. De basis voor de AMC-collectie is gelegd in het begin van de jaren ’80, toen het gebouw werd opgeleverd. De collectie telt ruim 6000 werken en geeft een overzicht van de Nederlandse naoorlogse kunstgeschiedenis vanaf Cobra tot heden. 

### Museum Vrolik

Hoe zien we er vanbinnen uit? Hoe zijn onze organen en lichaamsdelen gebouwd en waar zitten ze precies? Hoe lopen de spieren en bloedvaten in je onderarm? Lijken je amandelen op amandelen en hoe groot zijn je gehoorbeentjes? In Museum Vrolik staat een verzameling die is opgebouwd in de late 18e eeuw, de 19e eeuw en het eerste kwart van de 20e eeuw. Hier staan de normale en afwijkende bouw en ontwikkeling van het menselijk lichaam centraal.

